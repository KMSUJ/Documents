---
title: Statut Koła Matematyków Studentów Uniwersytetu Jagiellońskiego im.\ prof.\ Stanisława Zaremby
date: Kraków, 8 listopada 2018
lang: pl-PL
classoption: contract
...

# Nazwa i siedziba organizacji

1. Organizacja nosi nazwę: "Koło Matematyków Studentów Uniwersytetu Jagiellońskiego imienia profesora Stanisława Zaremby". Dalej jest zwana "Kołem".

2. Koło jest organizacją studencką; pozostaje pod opieką sprawowaną przez Opiekuna w osobie jednego z pracowników naukowych Instytutu Matematyki UJ.

3. Siedzibą Koła jest miasto Kraków.

# Reprezentacja Koła

1. Koło jest reprezentowane na zewnątrz przez prezesa lub upoważnionego przez niego członka Koła. Wszelkie pisma Koła winny być opatrzone urzędową pieczęcią oraz podpisane przez prezesa lub sekretarza (lub osoby przez nich upoważnione), w przypadku zaś zobowiązań finansowych przez prezesa lub skarbnika (lub osoby przez nich upoważnione).

2. Koło używa pieczęci okrągłej z emblematem i napisem w otoku: "KOŁO MATEMATYKÓW STUDENTÓW UJ IM. PROF. STANISŁAWA ZAREMBY" oraz pieczęci podłużnej z nazwą i adresem.

# Cele Koła i sposoby ich realizacji

1. Celem Koła jest:

    a) uzupełnianie i pogłębianie wiedzy studentów w zakresie szeroko rozumianej matematyki,

    b) wdrażanie studentów do pracy naukowej,

    c) rozwijanie stosunków koleżeńskich i towarzyskich,

    d) wymiana myśli i poglądów w środowisku akademickim.

2. Koło realizuje swoje cele poprzez między innymi:

    a) organizację konferencji naukowych,

    b) organizację wykładów, wyjazdów i innych spotkań o charakterze naukowo-towarzyskim,

    c) rozpisywanie konkursów na prace naukowe; wydawanie skryptów, rozpraw i tłumaczeń;

    d) prowadzenie biblioteki i czytelni,

    e) współpracę z organizacjami o pokrewnych zadaniach i celach,

    f) występowanie na zewnątrz w sprawach związanych z działalnością Koła i sprawami członków.

# Członkowie Koła

1. Członkowie Koła dzielą się na: zwyczajnych i honorowych.

2. Członkiem zwyczajnym może zostać jedynie student Uniwersytetu Jagiellońskiego.

3. Przyjęcie w poczet członków zwyczajnych następuje na podstawie zgłoszenia przyjętego przez Zarząd po wpłaceniu składki członkowskiej. Zarząd może odmówić przyjęcia kandydata, uzasadniając decyzję na piśmie. Od tej decyzji kandydatowi przysługuje prawo odwołania do Walnego Zebrania.

4. Godność członka honorowego za szczególne osiągnięcia na rzecz Koła nadaje Walne Zebranie w głosowaniu tajnym. Prawo postawienia wniosku o nadanie członkostwa honorowego przysługuje Zarządowi oraz grupie co najmniej 15 członków Koła. W tym celu zgłaszają oni na piśmie swój zamiar Zarządowi nie później niż 5 dni (nie licząc dni wolnych od zajęć dydaktycznych na studiach dziennych na UJ, dalej nazywanych dniami wolnymi) przed terminem Walnego Zebrania.

5. Członkostwo zwyczajne ustaje w wyniku:

    a) przedłożenia Zarządowi pisemnego oświadczenia woli wystąpienia z Koła,

    b) utraty statusu studenta Uniwersytetu Jagiellońskiego,

    c) śmierci,

    d) wykluczenia z Koła decyzją Walnego Zebrania.

6. Członkowie Koła mają prawo do:

    a) korzystania z lokalu, sprzętów i biblioteki Koła,

    b) uczestnictwa w spotkaniach, konkursach i wyjazdach organizowanych przez Koło,

    c) obecności i zabierania głosu na Walnych Zebraniach.

7. Członek zwyczajny ma prawo głosu na Walnym Zebraniu oraz czynne i bierne prawo wyborcze do Zarządu Koła oraz Komisji Rewizyjnej.


# Składki członkowskie

1. Wysokość składek członkowskich ustala Walne Zebranie.

# Władze Koła

1. Władzami Koła są: Walne Zebranie, Zarząd i Komisja Rewizyjna. Zarząd i Komisja Rewizyjna są organami personalnie rozłącznymi. W skład Zarządu oraz Komisji Rewizyjnej mogą wchodzić jedynie członkowie zwyczajni.

# Walne Zebranie

1. Walne Zebranie, będące zgromadzeniem członków Koła, ma wyłączne prawo do:

    a) uchwalania Statutu, regulaminów i wszelkich innych regulacji ogólnych Koła,

    b) wyboru członków Zarządu,

    c) wyboru członków Komisji Rewizyjnej.

2. Walne Zebranie podejmuje uchwały większością zwykłą. Jedynie zmiana Statutu i rozwiązanie Koła wymagają ponad 2/3 głosów w obecności ponad połowy członków zwyczajnych.

3. Walne Zebranie jest zwoływane przez Zarząd z podaniem czasu, miejsca i proponowanego porządku obrad. Czas i miejsce powinny pozwalać ogółowi członków Koła na wzięcie udziału w Zebraniu. Powinno to nastąpić nie później niż 5 dni (nie licząc dni wolnych) przed terminem Zebrania.

4. Jeżeli o proponowanym czasie w miejscu obrad nie ma połowy członków zwyczajnych, należy wyznaczyć drugi termin zebrania. Nowy termin powinien przypadać nie więcej niż 5 dni (nie licząc dni wolnych) od pierwszego terminu. Walne Zebranie w drugim terminie jest prawomocne bez względu na liczbę obecnych.

5. Walne Zebrania mogą być zwyczajne lub nadzwyczajne.

6. Zwyczajne Walne Zebranie odbywa się raz w roku akademickim, nie później niż 10 listopada. Jeśli Zarząd nie zwoła Zwyczajnego Walnego Zebrania w terminie, ma prawo to uczynić każdy członek Koła.

7. W porządku obrad zwyczajnego Walnego Zebrania są między innymi:

    a) głosowanie nad absolutorium dla członków ustępującego Zarządu. W przypadku nieudzielenia absolutorium Walne Zebranie winno podjąć uchwałę w sprawie konsekwencji nieudzielenia absolutorium,

    b) wybór nowego Zarządu i Komisji Rewizyjnej.

8. Procedurę wyboru Zarządu i Komisji Rewizyjnej określa Ordynacja Wyborcza.

# Zarząd

1. Zarząd ma obowiązek zwołać Nadzwyczajne Walne Zebranie na wniosek Komisji Rewizyjnej lub co najmniej 1/4 członków zwyczajnych. Walne Zebranie należy ogłosić najpóźniej 5 dni (nie licząc dni wolnych) od daty otrzymania wniosku. Jeżeli Zarząd nie ogłosi Walnego Zebrania w terminie, mogą to zrobić wnioskujący.

2. Zarząd stanowi organ administracyjny i wykonawczy Koła. Składa się z członków zwyczajnych Koła.

3. Na czele Zarządu stoi prezes Koła; odpowiada on za całość prac Zarządu. Dodatkowo w skład zarządu wchodzą: wiceprezes, sekretarz, skarbnik i bibliotekarz oraz wolni członkowie. Funkcje mogą pełnić jedynie członkowie Zarządu wybrani przez Walne Zebranie.

4. Zarząd pełni swe obowiązki do czasu powołania nowego Zarządu.

5. Ustępujący zarząd przedkłada Walnemu Zebraniu sprawozdanie ze swojej działalności; winno być ono udostępnione co najmniej 5 dni (nie licząc dni wolnych) przed terminem  Zwyczajnego Walnego Zebrania.

# Komisja Rewizyjna

1. Komisja Rewizyjna stanowi organ kontroli wewnętrznej Koła. Składa się z trzech członków zwyczajnych Koła. Mają oni prawo obecności na zebraniach Zarządu i wglądu w dokumenty Koła.

2. Komisja Rewizyjna przedkłada Opiekunowi Koła i udostępnia w lokalu Koła kwartalne sprawozdania z działalności Koła. Przedkłada również roczne sprawozdanie zwyczajnemu Walnemu Zebraniu wraz z wnioskiem w sprawie udzielenia absolutorium członkom ustępującego Zarządu.

3. Komisja Rewizyjna pełni swe obowiązki do czasu powołania nowej Komisji Rewizyjnej.

# Majątek Koła

1. Majątek Koła stanowią fundusz obrotowy, sprzęty i przybory oraz zasoby biblioteki Koła.

2. Ustępujący Zarząd obowiązany jest sporządzić bilans wpływów i wydatków za czas swojej kadencji, celem przedstawienia go Walnemu Zebraniu. Winien być on udostępniony w lokalu Koła co najmniej 5 dni (nie licząc dni wolnych) przed terminem Walnego Zebrania.

3. W razie rozwiązania Koła cały majątek znajdujący się w jego użytkowaniu zostaje komisyjnie przekazany przez ostatni Zarząd Koła Instytutowi Matematyki UJ.
