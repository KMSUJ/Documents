---
title: Ordynacja Wyborcza do Władz Koła Matematyków Studentów Uniwersytetu Jagiellońskiego im.\ prof.\ Stanisława Zaremby
date: Kraków, 4 listopada 2019
lang: pl-PL
...

# Wstęp

Wybór Zarządu oraz Komisji Rewizyjnej dokonywany jest podczas Walnego Zebrania Koła Matematyków Studentów Uniwersytetu Jagiellońskiego im. Prof. Stanisława Zaremby, dalej zwanego Kołem.

Statut Koła określa członków z czynnym i biernym prawem wyborczym, poza następującymi przypadkami:

a) członek ze stażem mniejszym niż pół roku nie posiada biernego prawa wyborczego do Zarządu Koła. To prawo może być przyznane człownkowi za rekomendacją przynajmniej trojga członków z takim prawem.

b) członek ze stażem mniejszym niż rok nie posiada biernego prawa wyborczego do Komisji Rewizyjnej.

c) członek ustępującej Komisji Rewizyjnej nie posiada biernego prawa wyborczego do Zarządu Koła.

Głosowanie jest tajne i odbywa się pod nadzorem Komisji Skrutacyjnej składającej się trojga członków Koła, którzy nie posiadają czynnego ani biernego prawa wyborczego. Wyboru Komisji Skrutacyjnej dokonuje Walne Zebranie głosowaniem większościowym jawnym pod nadzorem prowadzącego Zebranie.

# Nominacje

Wyróżnia się siedem stanowisk pod nominację: Prezes, Wiceprezes, Skarbnik, Bibliotekarz, Wolny Członek, Komisja Rewizyjna. Wszystkie z wyjątkiem ostatniego składają się na Zarząd. Na każde stanowisko może kandydować dowolna liczba członków, każdy członek może kandydować na nie więcej niż trzy stanowiska z następującymi wyjątkami:

a) każdy członek kandydujący do Zarządu automatycznie kandyduje również na Wolnego Członka.

b) stanowisko Wolnego Członka nie jest wliczane do limitu trzech stanowisk.

c) członek kandydujący do Komisji Rewizyjnej nie może kandydować do Zarządu.

W okresie na tydzień przed Walnym Zebraniem do dwunastu godzin przed pierwszym terminem Walnego Zebrania każdy członek Koła z biernym prawem wyborczym może zgłosić swoją kandydaturę na wybrane stanowiska do urzędującego Zarządu lub Komisji Rewizyjnej. Oba organy mają obowiązek zanotować takie zgłoszenie.

# Głosowanie

Rozróżnia się trzy fazy wyborów: wybór Prezesa, wybór Zarządu, oraz wybór Komisji Rewizyjnej. Głosowanie dla każdej z faz odbywa się jednocześnie.

## Wybór Prezesa

Głosowanie na stanowisko Prezesa odbywa się metodą Pojedynczego Głosu Przekazywanego z jednym wakatem. Kandydat wyłoniony w tym głosowaniu jest ustanawiany Prezesem Koła. Po ustanowieniu Prezesa, pozostali kandydaci powinni mieć szansę na wycofanie swojej kandydatury na pozostałe stanowiska zanim rozpocznie się skrutacja głosów oddanych w pozostałych wyborach.

## Wybór Zarządu

Głosowanie na każde pozostałe stanowisko w Zarządzie odbywa się metodą Pojedynczego Głosu Przekazywanego z trzema wakatami. Spośród kandydatów wyłonionych w tym głosowaniu, nominowany Prezes koła ustanawia po jednym kandydacie na stanowiska Wiceprezesa, Skarbnika, oraz Bibliotekarza. Spośród kandydatów wyłonionych na stanowisko Wolnego Członka oraz kandydatów wyłonionych na pozostałe stanowiska w Zarządzie ale nie wybranych na to stanowisko Prezes ustanawia co najwyżej troje kandydatów na stanowiska Wolnego Członka.

## Wybór Komisji Rewizyjnej

Głosowanie na stanowiska w Komisji Rewizyjnej odbywa się metodą Pojedynczego Głosu Przekazywanego z dwoma wakatami. Kandydaci wyłonienie w tym głosowaniu są ustanawiani na stanowiska Komisji Rewizyjnej.

# Postanowienia Końcowe

W przypadku, gdy niniejsza procedura nie wyłoni co najmniej czteroosobowego Zarządu i dwuosobowej Komisji Rewizyjnej, Walne Zebranie powinno podjąć uchwałę w sprawie konsekwencji tego faktu. W kwestiach spornych decyzję podejmuje Walne Zebranie.

W uzasadnionych przypadkach (o tym czy przypadek jest uzasadniony decyduje ustępująca Komisja Rewizyjna), Walne Zebranie może zdecydować o zrobieniu wyjątku od każdego z powyższych postanowień za zgodą swoją oraz przynajmniej połowy członków zwyczajnych Koła obecnych na Walnym Zebraniu.

# Pojedynczy Głos Przekazywany

Każdy wyborca oddaje jeden głos oddający jego pełną preferencję. W wyniku wyborów może zostać wybranych kilkoro kandydatów przy użyciu kwoty wyborczej, jeśli istnieje więcej niż jeden wakat. Liczba wakatów musi być ustalona przed rozpoczęciem głosowania. Przekazywanie głosu pozwala na wzięcie pod uwagę kolejnych preferencji wyborców bez konieczności przeprowadzania kolejnych tur głosowania.

## Operacyjność

### Karta Wyborcy

Karta wyborcy musi pozwalać na jasne wskazanie pierwszej preferencji wyborcy, jak również na zaznaczenie – wedle woli – kolejnych preferencji dla każdego z pozostałych kandydatów. Liczba wyrażonych preferencji nie ma powiązania z liczbą wakatów. Głos jest ważny jeśli pierwsza preferencja jest jasno zaznaczona, kolejne preferencje są opcjonalne.

Wyborca powinien uporządkować kandydatów w kolejności swojej preferencji. Nazwiska kandydatów przedstawione są w kolejności alfabetycznej, wyborca numeruje kandydatów kolejnymi liczbami naturalnymi (począwszy od jedynki) do momentu obojętności wobec kolejności pozostałych kandydatów.

_opcjonalnie_ Wyborca musi mieć również możliwość oznaczenia kandydata znakiem X, co powoduje odrzucenie tego kandydata z danej karty wyborcy. Jeśli więcej niż połowa wyborców odrzuci danego kandydata ze swojej karty, ten kandydat nie może otrzymać wakatu, jest on pomijany przy przekazywaniu głosów.

### Nominacje

Pojedynczy Głos Przechodni nie wymaga specjalnej procedury do nominacji kandydatów. Ta może być ustalona dowolnie przez daną komisję wyborczą.

### Rezygnacje

Rezygnacja kandydata w czasie pomiędzy nominacjami a zakończeniem głosowania nie wymaga zwołania kolejnego głosowania. Ten kandydat jest pomijany przy przekazywaniu głosów.

### Kwota Wyborcza

Kwota wyborcza to liczba głosów potrzebna kandydatowi na zajęcie jednego z wakatów. Kiedy dany kandydat przekroczy Kwotę Wyborczą, otrzymuje on jeden z wakatów, a nadmiar jego głosów jest przekazywany pomiędzy pozostałych kandydatów wedle procedury opisanej poniżej. Nadmiar głosów to różnica między liczbą otrzymanych głosów a kwotą wyborczą.

Kwota wyborcza jest ustalana w trakcie każdych wyborów. Jest ona równa ilorazowi liczby ważnych głosów i liczby dostępnych wakatów powiększonej o jeden.

Kwota Wyborcza = Ważne Głosy / (Wakaty + 1)

Nadmiar Głosów = Otrzymane Głosy - Kwota Wyborcza

## Skrutacja głosów

### Faza Pierwsza

W pierwszej fazie skrutacji karty wyborców zostają policzone. Następnie odrzuca się głosy nieważne i ustala liczbę ważnych głosów. Ostatecznie oblicza się kwotę wyborczą dla ustalonej wcześniej liczby wakatów. Kwota powinna być ustalona do dwóch miejsc po przecinku, jeśli w wyniku nie otrzymano liczby całkowitej, należy wziąć cechę z kwoty i dodać do niej 0,01. Następnie należy posortować karty wyborców wedle ich pierwszych preferencji oraz policzyć głosy oddane na każdego kandydata.

Rozważając kandydatów w malejącej kolejności wartości ich głosów, należy przyznać kolejne wakaty kandydatom, których wartość głosów jest nie mniejsza niż jedna z poniższych wartości:

a) kwota wyborcza.

b) wartość aktywnych głosów podzielona przez liczbę nieprzydzielonych wakatów powiększoną o jeden.

### Fazy Kolejne

Każda kolejna faza skrutacji będzie zawierała przekazanie nadmiarowych głosów, lub – jeśli takie nie istnieją – odrzucenie jednego lub więcej kandydatów.

1. Jeśli przynajmniej jeden z kandydatów posiada nadmiar głosów, największy z nadmiarów powinien teraz zostać przekazany. Jednakże przekazanie nadmiarów zostaje odroczone do kolejnej fazy kiedy ich suma nie przekracza przynajmniej jednej z następujących liczb:

    a) różnicy pomiędzy liczbą głosów otrzymanych przez dwoje kandydatów z najmniejszą liczbą głosów.

    b) różnicy pomiędzy sumą liczby głosów dwóch lub więcej kandydatów którzy mogliby zostać odrzuceni w kroku 2. a liczbą głosów następnego nad nimi kandydata.

    Jeśli jeden lub więcej kandydat posiada nadmiar który nie został odroczony, należy go przekazać. Jeśli nadmiary dwóch lub więcej kandydatów są równe i mają oni największy nadmiar, należy przekazać nadmiar kandydata który posiadał najwięcej głosów w pierwszej fazie skrutacji lub w najwcześniejszym punkcie skrutacji, po przekazaniu kart wyborcy, kiedy ich wartość głosów była różna. Jeśli wartość głosów tych kandydatów była równa w każdym momencie, pierwszy nadmiar zostaje wybrany losowo.

    Przekazanie nadmiaru stanowi fazę skrutacji. Szczegóły przekazania są opisane w sekcji ‘Przekazanie Nadmiarów’. Jeśli po zakończeniu przekazania wciąż pozostają jakieś nieprzekazane nadmiary oraz nieprzydzielone wakaty, należy kontynuować od punktu 1.

2. Jeśli po przekazaniu wszystkich nadmiarów jeden lub więcej wakat pozostaje nieprzydzielony, kandydat lub kandydaci z najmniejszą liczbą głosów muszą zostać odrzuceni. Należy odrzucić największą możliwą liczbę kandydatów pod następującymi warunkami:

    a) liczba nieodrzuconych kandydatów jest nie mniejsza niż liczba nieprzydzielonych wakatów.

    b) suma liczb głosów odrzucanych kandydatów razem z odroczonymi nadmiarami nie przekracza liczby głosów kolejnego nad nimi kandydata.

    Jeśli liczby głosów dwóch lub więcej kandydatów są równe i mają oni najmniej głosów, należy odrzucić kandydata który posiadał najmniej głosów w pierwszej fazie skrutacji lub w najwcześniejszym punkcie skrutacji, po przekazaniu kart wyborcy, kiedy ich wartość głosów była różna. Jeśli wartość głosów tych kandydatów była równa w każdym momencie, odrzucany kandydat zostaje wybrany losowo.

    Odrzucenie kandydatów stanowi fazę skrutacji. Szczegóły odrzucania są opisane w sekcji ‘Odrzucenie Kandydatów’. Jeśli po zakończeniu odrzucenia wciąż pozostają jakieś nieprzekazane nadmiary oraz nieprzydzielone wakaty, należy kontynuować od punktu 1. W przeciwnym wypadku należy kontynuować od punktu 2. w celu odrzucenia kolejnych kandydatów.

### Przekazanie Nadmiarów

Jeśli nadmiar pojawia się w pierwszej fazie skrutacji, należy wybrać do rewizji wszystkie karty wyborcy otrzymane przez danego kandydata. Jeśli nadmiar pojawia się w fazie kolejnej z powodu przekazania innego nadmiaru lub odrzucenia kandydata lub kandydatów, należy wybrać do rewizji tylko ostatnio przekazane karty wyborcy, które spowodowały powstanie nadmiaru.

Wybrane kary wyborców należy posortować wedle kolejnej dostępnej preferencji dla pozostałych kandydatów. Na osobny stos należy odłożyć nieprzekazywalne karty wyborcy, na których kolejna dostępna preferencja nie została zaznaczona, te karty przestają być aktywne a ich wartość należy odjąć od aktualnej wartości aktywnych głosów. Posortowane karty należy policzyć oraz zanotować wartość głosów oddaną na każdego kandydata.

Na każdej karcie należy zapisać jej przekazywalną wartość. Jeśli liczba przekazywalnych kart jest większa niż przekazywany nadmiar, przekazywalna wartość karty jest równa nadmiarowi podzielonemu przez liczbę wszystkich przekazywalnych głosów. W przeciwnym wypadku jest równa aktualnej przekazywalnej wartości. Wartość przekazywanych głosów jest równa liczbie przekazywanych kart pomnożonej razy ich przekazywalną wartość. Przekazane głosy należy dodać do głosów już otrzymanych przez odpowiednich kandydatów.

Rozważając kandydatów w malejącej kolejności wartości ich głosów, należy przyznać kolejne wakaty kandydatom, których wartość głosów jest nie mniejsza niż jedna z poniższych wartości:

a) kwota wyborcza.

b) wartość aktywnych głosów podzielona przez liczbę nieprzydzielonych wakatów powiększoną o jeden.

### Odrzucenie Kandydatów

Należy zebrać razem wszystkie karty kandydatów do odrzucenia oraz posortować je wedle kolejnej dostępnej preferencji dla pozostałych kandydatów. Na osobny stos należy odłożyć nieprzekazywalne karty wyborcy, na których kolejna dostępna preferencja nie została zaznaczona, te karty przestają być aktywne a ich wartość należy odjąć od aktualnej wartości aktywnych głosów. Posortowane karty należy policzyć oraz zanotować wartość głosów oddaną na każdego kandydata. Przekazane głosy należy dodać do głosów już otrzymanych przez odpowiednich kandydatów.

Rozważając kandydatów w malejącej kolejności wartości ich głosów, należy przyznać kolejne wakaty kandydatom, których wartość głosów jest nie mniejsza niż jedna z poniższych wartości:

a) kwota wyborcza.

b) wartość aktywnych głosów podzielona przez liczbę nieprzydzielonych wakatów powiększoną o jeden.

### Zakończenie Skrutacji

Jeśli rozważane odrzucenie jednego lub więcej kandydatów pozostawiłoby liczbę kandydatów równą liczbie nieprzydzielonych wakatów, wszyscy z tak pozostawionych kandydatów otrzymują kolejne wakaty.

Jeśli w dowolnym momencie skrutacji liczba nieprzydzielonych wakatów wynosi zero, nie należy przekazywać więcej kart a pozostali kandydaci zostają odrzuceni.

Skrutacja jest teraz uważana za zakończoną.

### Przypisy

Jeśli w momencie przydzielania wakatów dwoje lub więcej kandydatów posiada taką samą liczbę głosów oraz liczba nieprzydzielonych wakatów nie jest wystarczająca, kandydaci powinni zostać wybrani w kolejności ich głosów w pierwszej fazie skrutacji lub w najwcześniejszym punkcie skrutacji, po przekazaniu kart wyborcy, kiedy ich wartość głosów była różna. Jeśli wartość ich głosów była równa w każdym takim punkcie, żaden z nich nie otrzymuje wakatu w tej fazie skrutacji.
